<titel>
Balladen om den kaxiga myran

<melodi>

<author>
Stefan Demert 

<text>
Jag uppstämma vill min lyra 
fast det blott är en gitarr 
och berätta om en myra 
som gick ut att leta barr. 
Hen gick ut i morgondiset 
sen hen druckit sin choklad 
och försvann i lingonriset 
||: både mätt och nöjd och glad. :||

Det var långan väg att vandra, 
det var långt till närmsta tall. 
Hen kom bort ifrån de andra, 
men var glad i alla fall. 
Femtio meter ifrån stacken, 
just när solnedgången kom, 
hittade hen ett barr på backen 
||: som hen tyckte mycket om. :||

För att lyfta fick hen stånka, 
hen fick spänna varje lem.
Men så började hen kånka 
på det fina barret hem. 
När hen gått i fyra timmar 
kom hen till en ölbutelj. 
Hen såg allting som i dimma, 
||: Bröstet hävdes som en bälg. :||

Den låg kvar sen förra lördan. 
-Jag ska släcka törsten min, 
tänkte hen och lade bördan 
utanför och klättrade in. 
Hen drack upp den sista droppen, 
som fanns kvar i den butelj. 
Sedan slog hen sig för kroppen
||: och skrek ut: -Jag är en älg! :||

-Ej ett barr jag drar till tjället, 
nej nu ska jag tamigfan 
lämna skogen och istället 
vända uppochner på stan! 
Men hen kom aldrig till staden, 
något spärrade hens stig. 
En koloss där låg bland bladen 
||: och vår myra hejdar sig. :||
 
Den var hiskelig att skåda. 
Den var stor och den var grå, 
men vår myra skrek: Anåda, 
om du hindrar mig att gå! 
Hen for ilsket på kolossen, 
som låg utsträckt i hens väg, 
men vår myra kom ej loss sen. 
||: Hen satt fast som i en deg. :||
 
Sorgligt slutar denna sången. 
Myran stretade och drog, 
men kolossen höllen fången 
tills hen svalt ihjäl och dog. 
Undvik alkoholens yra. 
Du blir stursk, men kroppen loj 
och om du är född till myra: 
||:Brottas aldrig med ett TOY! :|| 